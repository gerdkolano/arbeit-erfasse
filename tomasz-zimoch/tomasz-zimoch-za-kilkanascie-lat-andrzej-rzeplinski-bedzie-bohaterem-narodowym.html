<!DOCTYPE html>
<html>
<head>
<meta http-equiv="Content-Type" content="text/html; charset=utf-8" />
<link rel="stylesheet" href="css-din-5008.css" type="text/css">
<title>Tomasz Zimoch</title>
</head>
<body>

<h3>
Oświadczenie Press Club Polska w sprawie zawieszenia Tomasza Zimocha w pełnieniu obowiązków zawodowych
</h3>
<h4>
Decyzję zarządu Polskiego Radia w sprawie zawieszenia redaktora Tomasza Zimocha w pełnieniu obowiązków zawodowych oceniamy jako niedopuszczalną szykanę za wywiad, którego udzielił „Dziennikowi Gazecie Prawnej” i wyrażone w nim krytyczne oceny zarówno wydarzeń w mediach publicznych jak i w Polsce - czytamy w oświadczeniu. Poniżej pełna treść.  
</h4>

<p>

Redaktor Tomasz Zimoch jako jeden z nielicznych dziennikarzy mediów publicznych wyraził opinie nie anonimowo, lecz otwarcie. Skorzystał przy tym z przysługującej każdemu człowiekowi wolności wyrażania poglądów. W tym kontekście zawieszenie go przez zarząd publicznego radia budzi zdumienie i dezaprobatę.
Tomasz Zimoch jest wieloletnim dziennikarzem Polskiego Radia, ale także osobą publiczną. Jak każdy człowiek, ma pełne prawo do wyrażania poglądów, także krytycznych, w ważnych kwestiach społecznych. Szykanowania go za to przez pracodawcę nie można odbierać inaczej niż jako próbę zastraszenia nie tylko jego, ale także innych pracowników mediów publicznych.


<p>
Inną ważną kwestią jest ewentualne odsunięcie redaktora Tomasza Zimocha od komentowania zarówno Euro 2016 jak i igrzysk olimpijskich w Rio de Janeiro. Powszechnie wiadomo, jak wielką popularnością wśród tysięcy słuchaczy cieszą się relacje red. Zimocha. Odebranie im możliwości śledzenia najważniejszych wydarzeń sportowych 2016 roku z jego komentarzem byłoby działaniem na szkodę Polskiego Radia.

<p>
Tomasz Zimoch jest nie tylko jedną z ikon Polskiego Radia – wieloletnią pracą w nim udowodnił, jak ważne dla niego jest to miejsce. Nie można zatem przyjąć, że przedstawiając krytyczne opinie na temat zmian, które zachodzą w tej rozgłośni, naruszył dobre imię nadawcy.

<p>
Zawieszenie Tomasza Zimocha to jedna z bardzo wielu konsekwencji wieloletniego upartyjnienia mediów publicznych w Polsce. Ta sytuacja się nie zmieni dopóki nie zostanie wypracowany system niepartyjnego nadzoru nad Polskim Radiem, Telewizją Polską i Polską Agencją Prasową.

<p>
Kierownictwo Polskiego Radia dokonując zmian i nie zachowując przy tym bezstronności politycznej i merytorycznych kryteriów musi liczyć się z naturalną konsekwencją jaką jest wyrażanie opinii przez osoby, dla których dobro mediów publicznych jest wartością.

<p>
Jarosław Włodarczyk – Prezes Zarządu Press Club Polska
<p>
Marcin Lewicki – Przewodniczący Rady Press Club Polska

<p>

<h3>Tomasz Zimoch: Za kilkanaście lat Andrzej Rzepliński będzie bohaterem narodowym</h3>
autor: Magdalena Rigamonti 13.05.2016, 08:53; Aktualizacja: 14.05.2016, 13:42
<p class="lead">Dlaczego od jednych słyszymy, że
opozycja nie pozwala rządzić, a od drugich, że
„sekta smoleńska” nie rządzi, tylko
obarcza poprzednią ekipę? Otóż, drodzy
państwo, gdyby Adam Nawałka ciągle
pieprzył, że Waldemar Fornalik, poprzedni trener
reprezentacji narodowej, zepsuł tyle rzeczy, że
już nic nie da się naprawić, to nie
gralibyśmy za chwilę w Euro 2016</p>

<p class="pytanie"><b>Kiedy pan jedzie do Francji?</b></p>
<p class="odpowiedz">Na Euro 2016?</p>
<p class="pytanie"><b>Hm...</b></p>
<p class="odpowiedz">9 czerwca. Dzień później
w Paryżu jest otwarcie mistrzostw. Prawie codziennie mecz.
Potem igrzyska olimpijskie w Brazylii.</p>
<p class="pytanie"><b>Już dostał pan
reprymendę?</b></p>
<p class="odpowiedz">Nie, a za co?</p>
<p class="pytanie"><b>To nie pan? „Nie wolno
obrażać instytucji prawa. Sąd Najwyższy
nie jest grupą kolesiów. Nie należy
niszczyć jego znaczenia i autorytetu. Sędzia to
niezwykły zawód. Trudny. A ponieważ
skończyłem aplikację i zdałem egzamin
sędziowski, solidaryzuję się z tymi,
którzy ten zawód wykonują”. Pracuje pan
w publicznym radiu...</b></p>
<p class="odpowiedz">I uważa pani, że nie mam prawa
komentować wydarzeń politycznych? Przecież
nikogo nie obrażam.</p>
<p class="pytanie"><b>Pan jest komentatorem sportowym.</b></p>
<p class="odpowiedz">I prawnikiem z wykształcenia. I
sędzią, po aplikacji sędziowskiej i egzaminie.
I chociaż później nie wykonywałem tego
zawodu, to wiem, jaki jest trudny, jak odpowiedzialny.</p>
<p class="pytanie"><b>Pan w PRL-u robił aplikację
sędziowską.</b></p>
<p class="odpowiedz">A jakie to ma znaczenie kiedy?
Proszę nie krzywdzić ludzi, którzy są
sędziami. W pewnym sensie cieszę się, że
mój ojciec Stanisław Zimoch nie doczekał
takiej zmiany. Był jednym z twórców Krajowej
Rady Sądownictwa, organu państwowego stojącego
na straży niezawisłości sędziowskiej i
niezależności sądów. Został wybrany
przez sędziów z całej Polski na pierwszego
prezesa KRS. Mój tata, gdyby dzisiaj żył... A,
nie chce mi się nawet myśleć. On by nie
rozumiał, nie akceptował tego, co się dzieje
wokół Trybunału Konstytucyjnego. Dostałem
pismo od zarządu Polskiego Radia – zresztą
chyba wszyscy dziennikarze dostali – w którym
stoi, że na profilach społecznościowych nie
powinno się przedstawiać opinii, których nie
przedstawiłoby się na antenie. Problem w tym,
że to, co napisałem na temat Sądu
Najwyższego, powiedziałbym na antenie. Ja nie mam
poglądowej schizofrenii.</p>
<p class="pytanie"><b>Jeśli wejdzie ustawa medialna, to
oficjalnie nie będzie przeprowadzana weryfikacja
dziennikarzy, ale nieoficjalnie taka weryfikacja już
się odbywa.</b></p>
<p class="odpowiedz">I kto mnie będzie weryfikował,
kto będzie sprawdzał, czy jestem dobrym
dziennikarzem sportowym, czy moje poglądy polityczne
będą miały znaczenie?</p>
<p class="pytanie"><b>Będą.</b></p>
<p class="odpowiedz">To jest gorzej niż w stanie
wojennym, gorzej niż za komuny. To jest poniżanie
dziennikarzy, wydawców. Ludzie są upokorzeni,
zmęczeni. Co ja mam pokazać – transmisje,
audycje, depesze?</p>
<p class="pytanie"><b>„Panie Turek, niech pan tu
kończy to spotkanie!” i tysiące innych
transmisji. Na Euro ludzie wyłączali głos w
telewizorach, oglądali mecze z komentarzem Zimocha.</b></p>
<p class="odpowiedz">Weryfikacja dziennikarzy to jest
coś absurdalnego. Nie będzie lepszych wydawców
i dziennikarzy Polskiego Radia od tych, którzy
pracują tam od lat. Przyniosłem jedno zdjęcie,
wisi u nas w domu. To jest stadion we Wrocławiu. Mecz
Polska–Czechy.</p>
<p class="pytanie"><b>Wtedy namówił pan kibiców
do uszycia ogromnej biało-czerwonej flagi.</b></p>
<p class="odpowiedz">Ważyła 380 kg. Została
rozwinięta przed meczem. Wie pani, co ja wtedy
czułem. Dumę z tego, że jestem Polakiem,
że należę do wspólnoty. Widzi pani te
ręce? To są ręce polityka, który teraz
zajmuje bardzo ważne stanowisko, jest
wicemarszałkiem Sejmu.</p>
<p class="pytanie">
<b>
  <a href="https://pl.wikipedia.org/wiki/Joachim_Brudzi%C5%84ski" target="_blank"> Joachim Brudziński </a>?
</b>
</p>
<p class="odpowiedz">Tak. Trzyma biało-czerwoną.
Jest razem ze wszystkimi, nie zważa na poglądy
polityczne, nie ma pogardy dla tych, którzy
myślą inaczej.</p>
<p class="pytanie"><b>To było cztery lata temu.</b></p>
<p class="odpowiedz">Właśnie. Teraz, jak widzę
pana Brudzińskiego w telewizji, to widzę też
pogardę dla tych, którzy myślą inaczej
niż pan wicemarszałek. To jest pogarda,
poniżanie. Chciałbym zapytać pana
wicemarszałka, co by zrobił, gdyby był na
decydującym, finałowym meczu Agnieszki
Radwańskiej na Wimbledonie i piłka zagrana przez
Agnieszkę wpadłaby w boisko, a sędzia krzyczy:
out! Co by zrobił, gdyby to widział? Co by
zrobił, gdyby Agnieszka poprosiła o sprawdzenie, o
tzw. sokole oko, a sędzia odpowiada: nie mamy filmu, nie
ma jak sprawdzić? Przecież wszystko do tej pory
działało, a teraz nie ma filmu i sędzia
przyznaje punkt decydujący przeciwniczce.
Mówię to po to, żeby przypomnieć
niedawną historię monitoringu z Sejmu, kiedy to
jedna z posłanek głosowała na dwie ręce.
Przypomnę, że marszałek miał kłopot
z wydaniem zapisu. Kamera się zacięła czy co?
Mam zamiar zaprosić posła Brudzińskiego do
swojej audycji „Nie tylko o sporcie” i o tym
porozmawiać. I wierzę, że mi nie odmówi.
Mam też nadzieję, że to będzie szczera
rozmowa.</p>
<p class="pytanie"><b>To ironia?</b></p>
<p class="odpowiedz">Nie, żona mówi, że jestem
idealistą. Niedawno moim gościem radiowym był
Olaf Lubaszenko. Mówił o tym, że
skończył się w Polsce dialog, że
dwóch polityków z różnych obozów nie
jest w stanie rozmawiać. Podobnie dzieje się z
całym podzielonym przez tych polityków
społeczeństwem. Dlaczego od jednych słyszymy,
że opozycja nie pozwala rządzić, a od drugich,
że „sekta smoleńska” nie rządzi,
tylko obarcza poprzednią ekipę? Otóż,
drodzy państwo, gdyby Adam Nawałka ciągle
pieprzył, że Waldemar Fornalik, poprzedni trener
reprezentacji narodowej, zepsuł tyle rzeczy, że
już nic nie da się naprawić, to nie
gralibyśmy za chwilę w Euro 2016. Nawałka
kocha sport i Polskę i ma gdzieś potknięcia
poprzedników, dla niego się liczy tu i teraz. I
mówię pani, my wygramy to Euro.</p>
<p class="pytanie"><b>Panie Tomku...</b></p>
<p class="odpowiedz">Mam się nie emocjonować? Nie
mogę. Już o tym myślę, już cały
chodzę, już nie mogę się doczekać. I
wkurzam się, że w polityce nie może być
tak, jak jest teraz w naszej piłce. Boję się,
że ten naród się całkiem podzieli,
że za nic będzie miał autorytety, sądy,
instytucje państwowe, że jak ktoś powie,
że sędziowie są, przepraszam za słowo, do
dupy, to będzie to wzbudzać poklask albo tzw.
tumiwisizm. I myślę, że od dziennikarza
publicznego <a href="http://tematy.finanse.gazetaprawna.pl/tematy/r/radio"  title="radio" >radia</a> oczekuje się, by zabierał
głos w ważnych sprawach publicznych. Nie naruszam
przecież zasad etyki dziennikarskiej, staram się
tylko zwrócić uwagę na problem. Pracuję w
Polskim Radiu prawie 40 lat i wykonuję ten zawód w
zgodzie ze sobą, jestem sobą. Poza tym ostatnio od
Barbary Stanisławczyk, prezes PR, usłyszałem,
że o pracę w radiu mogę być spokojny.
Żartując, powiedziałem: poproszę to na
piśmie.</p>
<p class="pytanie"><b>Dostał pan?</b></p>
<p class="odpowiedz">Nie, ale świadkowie byli. Cztery
osoby. Co najmniej cztery. Pani Magdo, dlaczego dziennikarz
taki jak ja nie ma prawa powiedzieć, co myśli,
kiedy instytucje prawa są poniżane,
dyskredytowane?</p>
<p class="pytanie"><b>W BBC jest tak, że przed
zeszłorocznymi wyborami w Wielkiej Brytanii zawieszono
na osiem miesięcy dziennikarkę z tego powodu,
że na Twitterze napisała tekst, który
mógłby sugerować jej poparcie dla jednej
partii.</b></p>
<p class="odpowiedz">A ja niedawno przeczytałem na
profilu twitterowym jednego z prawicowych dziennikarzy wpis
na temat jednego polityka: „zobaczysz tę
osobę, to stosunek seksualny będziesz miał
fiaskiem zakończony”. Zaznaczam, że
dziennikarz komentuje politykę, jest zapraszany do
publicznych mediów, jest kreowany na autorytet.</p>
<p class="pytanie"><b>O kim pan mówi?</b></p>
<p class="odpowiedz">O
<a href="https://pl.wikipedia.org/wiki/Cezary_Gmyz" target="_blank">
Cezarym Gmyzie</a>.
On obraża. Inni
jego koledzy też. Im wolno pisać wszystko,
mieć poglądy, agitować, pogardzać?
Podobnie zachowują się politycy, których oni
wspierają. Frasyniuk ma rację, to jest stan wojny.
Ja nie obrażam, tylko zabieram głos w sprawie.
Oczywiście, jestem dziennikarzem sportowym, kocham
sport, ale nie mogę siedzieć cicho, kiedy ludzie
zajmujący się prawem są opluwani. Wie pani,
kilka razy myślałem, żeby wrócić do
wyuczonego zawodu, być sędzią sprawiedliwym,
niezależnym, niezawisłym.</p>

<p class="pytanie"><b>„Dla mnie pan się
skończył” – takich głosów
pana fanów jest bardzo dużo. Już pana
niektórzy wyrzucili z radia.</b></p>
<p class="odpowiedz">Dawno nie przeżyłem takich
emocji w świecie wirtualnym. Te wszystkie hejty,
obrażania, ale dużo mądrych komentarzy. To
tylko świadczy o tym, że ludzi interesuje to, co
się dzieje w Polsce, a mnie utwierdza, że trzeba
dyskutować, a nie zaklinać rzeczywistość,
że dziennikarz powinien mówić, co jest dobre,
a co złe. Jeśli chcemy wśród ludzi
budować szacunek dla państwa, dla prawa, to musimy
piętnować wypowiedzi, że sędziowie
Sądu Najwyższego to zespół kolesi.
Najgorsze w tym wszystkim jest to, że kiedy ta
wypowiedź padła z ust posłanki, jej polityczni
koledzy zgotowali jej podobno brawa.</p>
<p class="pytanie"><b>Powiedziała to posłanka 
<a href="https://pl.wikipedia.org/wiki/Beata_Mazurek" target="_blank"> Beata Mazurek </a>,
rzeczniczka klubu PiS.</b></p>
<p class="odpowiedz">Nieważne, kto to powiedział.
Żaden polityk nie ma prawa tak mówić. Bo takie
wypowiedzi to jest coś niebezpiecznego. Było proste
wyjście z tej sytuacji – zagalopowałam
się, przepraszam. Uważam, że minister
sprawiedliwości, obojętnie, kto nim jest, musi
dbać o sędziów i ich bronić. Bronić
również ich dobrego imienia.</p>
<p class="pytanie"><b>Minister Zbigniew Ziobro.</b></p>
<p class="odpowiedz">Mnie naprawdę nie interesują
nazwiska. Zauważyła pani reakcję ministra
sprawiedliwości po wypowiedzi posłanki Mazurek o
zespole kolesi? Nic, cisza. A sędziów trzeba
bronić przed czymś takim. Fajnie, jakby minister
sprawiedliwości wziął przykład z ministra
sportu.</p>
<p class="pytanie"><b>Jego nazwisko już pan może
podać, to pana dziedzina.</b></p>
<p class="odpowiedz">Mogę. Minister 
<a href="https://pl.wikipedia.org/wiki/Witold_Ba%C5%84ka" target="_blank"> Witold Bańka </a>.
On dba o sportowców, zarzuca nas nawet zbyt
dużą liczbą informacji o sportowcach, o tym,
co robi, dokąd pojechał, kogo odwiedził.
Zdjęcia, tweety. Sam widziałem, że tweetuje,
bo siedziałem nad nim na zawodach Pucharu Świata w
skokach narciarskich w Zakopanem. Nawet nie za bardzo
patrzył na prezydenta Dudę, tylko w ekran.</p>
<p class="pytanie"><b>No i PiS-owskiego polityka pan chwali.</b></p>
<p class="odpowiedz">Oceniam, a nie chwalę. Nawet jak
Polska gdzieś przegrywa, to on pisze, że wspiera i
że następnym razem będzie lepiej.</p>
<p class="pytanie"><b>Czyli chce pan powiedzieć, że
min. Ziobro nie dba o swoich podwładnych.</b></p>
<p class="odpowiedz">Zobaczy pani, że za
kilkanaście lat 
<a href="https://pl.wikipedia.org/wiki/Andrzej_Rzepli%C5%84ski" target="_blank"> Andrzej Rzepliński</a>
będzie
bohaterem narodowym. On udowodnił, że jest
mądrym człowiekiem, znakomitym prawnikiem i
prezesem TK, obrońcą prawników i
sędziów przed politykami. Wszelkie instytucje prawa
należy szanować. Nie tak dawno dyskutowałem ze
Zbigniewem Bońkiem, publicznie, na Twitterze.
Głupia sprawa, ostatnia kolejka rundy zasadniczej
rozgrywek. Nagle okazuje się, że decyzją
Trybunału Sportowego Lechia Gdańsk otrzymuje
dodatkowe punkty. Wcześniej komisja licencyjna
odjęła jej punkt, bo stwierdziła jakieś
nieścisłości. Jednak uzasadnienie tej decyzji
w PZPN pisano bardzo długo – zamiast 21 dni
aż 47. Lechia odwołała się do
trybunału, trybunał nie rozstrzyga sprawy, ale na
poczet zabezpieczenia przywraca stan prawny sprzed ukarania.
I Zbigniew Boniek, prezes PZPN, który bardzo często
śmieje się z tego, co dzieje się w polityce, w
ten prosty sposób komentuje decyzję Trybunału
Sportowego: decyzja polityczna. Pytam go, na czym polega. On,
że trybunał nie ma do tego prawa. Szefem
Trybunału Sportowego w Polsce jest Zbigniew
Ćwiąkalski, który udziela wywiadu, że
odwołanie Lechii jest bardzo dobre z prawnego punktu
widzenia. Po tej decyzji do grupy mistrzowskiej teoretycznie
awansuje Podbeskidzie, a do grupy walczącej o spadek
Ruch Chorzów, ale tak naprawdę rozpoczyna się
nerwówka, bo drużyny do końca nie wiedzą,
w których grupach będą grały, bo PZPN
tę decyzję kontestuje.</p>
<p class="pytanie"><b>Jak się skończyło?</b></p>
<p class="odpowiedz">Dochodzi do rozmów pomiędzy
PZPN a Lechią Gdańsk, dla wielu nie ulega
wątpliwości, że była to próba
nacisku, żeby Lechia wycofała się ze swojej
skargi do trybunału. Lechia się wycofuje.</p>
<p class="pytanie"><b>Co robi Zbigniew Boniek?</b></p>
<p class="odpowiedz">Pokazuje na Twitterze opinie prawne,
że trybunał nie miał prawa tą sprawą
się zajmować, wysyła też ją do mnie.
Piszę do niego, że jako strona nie powinien
zabierać głosu, od tego jest trybunał. On do
mnie: Tomuś. Ja do niego: Zbysiu, nie niszcz
trybunału. Śmiałeś się z
polityków, a robisz dokładnie to samo.</p>
<p class="pytanie"><b>Przeprosił?</b></p>
<p class="odpowiedz">Kolejny tweet już był
oficjalny. A za dwa dni ukazał się tekst
krytykujący Ćwiąkalskiego. Napisałem
wtedy, że tak jak na boisku nie liczą się
akcje, nawet najpiękniejsze, a gole, tak w trybunale nie
liczą się opinie, tylko orzeczenia. Pani Magdo, to
jest kopia tego, co się dzieje wokół
Trybunału Konstytucyjnego. Niszczenie instytucji prawa
to jest niszczenie państwa, naszych fundamentów. To
doprowadzi do tego, że nikt nie będzie się
liczył z wyrokami, orzeczeniami, z sędziami.
Zresztą to już się dzieje. Oczywiście
może to być celowe dyskredytowanie wymiaru
sprawiedliwości, granie pod przyszłą
ustawę o sądownictwie. Ale to jest wina też
nas, dziennikarzy, że o prawie nie umiemy
mówić. Bo przecież sprawa Trybunału
Konstytucyjnego jest bardzo prosta – student II roku
prawa to rozstrzyga.</p>
<p class="pytanie"><b>A pan?</b></p>
<p class="odpowiedz">Pani Magdo, to, co się dzieje
teraz, spowoduje, że trzeba będzie zmienić
podręczniki prawne. I tam będą uczyć,
że to nie Ziemia się kręci wokół
Słońca, ale Słońce wokół Ziemi.
Politycy doprowadzą do zniszczenia państwa.
Prawnicy w Polsce mówią w zasadzie jednym
głosem, są przeciwni temu, co z prawem robią
politycy. Dziwię się, że prezydent Duda,
doktor prawa, robi inaczej. Niestety, robi to z
premedytacją. Przecież za to może mu
grozić Trybunał Stanu. Drodzy państwo, prawo
trzeba chronić.</p>
<p class="pytanie"><b>A dziennikarzy?</b></p>
<p class="odpowiedz">Dziennikarzy też. Przed politykami.
Pilnować, żeby politycy nie byli za blisko
dziennikarzy.</p>
<p class="pytanie"><b>W publicznych mediach o to trudno.</b></p>
<p class="odpowiedz">Dlatego dziennikarze nie mogą
milczeć, dlatego zabieram głos. Jeszcze raz
mówię, że mi nie chodzi o obrażanie,
tylko zwrócenie uwagi na problem. Przecież ja nawet
nie wymieniłem nazwiska tej posłanki. Zresztą
gdyby w naszym kraju było silne środowisko
dziennikarskie, to ta pani już nigdy nie zostałaby
poproszona o wypowiedź do mediów. W innym
państwie taka posłanka przestałaby też
być reprezentantem wyborców, nie miałaby prawa
działać. Nie istniałaby. I tu nie ma
żadnego znaczenia, z jakiego ugrupowania dany polityk
się wywodzi. Taka wypowiedź powinna
usunąć go w cień. Dla mnie to proste.
Mówiła pani o ustawie medialnej, ona powinna
już dawno zostać wprowadzona, bo dzięki niej
będą jasne warunki finansowania mediów
publicznych. Jednak jeśli ktoś myśli, że
ustawa określi, jak ma wyglądać program
radiowy, to znaczy, że wolne media w Polsce się
skończą.</p>
<p class="pytanie"><b>Czyli właśnie się
kończą.</b></p>
<p class="odpowiedz">Ludzi radia nie da się
wykształcić w miesiąc.</p>
<p class="pytanie"><b>Tych wykształconych,
doświadczonych się wymieni.</b></p>
<p class="odpowiedz">Już się wymienia. Niedawno
przeczytałem, jak jeden z nowych pracowników PR
napisał, że on już przeprowadził 47
rozmów na antenie. I te 47 rozmów ma
świadczyć o jego doświadczeniu radiowym? I
taka osoba ma prowadzić najważniejszą
rozmowę polityczną dnia? Taki człowiek
powinien zaczynać od noszenia magnetofonu za
dziennikarzem. Słuchacze zauważają
nieprofesjonalizm, naprawdę zauważają.
Zauważają też, kto kocha radio.</p>
<p class="pytanie"><b>Politykom nie chodzi o
miłość.</b></p>
<p class="odpowiedz">To co? Mamy wrócić do
czasów komuny? Co to jest, XXI&#160;wiek, a wszyscy mamy
być spacyfikowani? Przecież nie wierzę,
że rządzić ma strach czy terror nawet. Wiem,
jak było kiedyś. Tamte czasy nie mogą
wrócić. Wydawcą czy publicystą nie
powinno się zostawać za „słuszne
poglądy”.</p>
<p class="odpowiedz">W mediach publicznych zmiana układu
politycznego we władzach nie może wpływać
na działalność dziennikarzy. Każda
siła polityczna musi to zrozumieć. Dziennikarz nie
może pracować pod presją strachu, ewentualnych
zwolnień czy weryfikacji. Musi mieć swobodę w
doborze tematów i komentatorów. Zresztą
mądra, obojętnie jaka, władza powinna
brać pod uwagę, że klakierzy są
groźniejsi. A już śmieszni na pewno.
Martwię się, bo niedawno odeszła fantastyczna
dziennikarka, 9 lat wychowywana w radiu, bo radiowca
wychowuje się latami, proszę pomyśleć,
jakie to są koszty... I już następnego dnia
przejęła ją rozgłośnia komercyjna.
Mówię to pani dlatego, że jestem zakochany w
Polskim Radiu, w tej instytucji, uważam, że trzeba
ją chronić, szanować. Wiem, bo pracuję tu
prawie 40 lat, zaczynałem od praktyk. I zaręczam,
że nikt wcześniej nie mówił mi, co mam
robić, z kim rozmawiać.</p>
<p class="pytanie"><b>Bo pracował pan w sporcie.</b></p>
<p class="odpowiedz">Ale niedawno usłyszałem,
że Wyścig Pokoju był polityczną imprezą.</p>

<p class="pytanie"><b>A pan reżimowym dziennikarzem.</b></p>
<p class="odpowiedz">To jeszcze przede mną. W ostatnich
latach, za czasów rządów PO-PSL nikt niczego
nie narzucał dziennikarzom politycznym.</p>
<p class="pytanie"><b>Sami wiedzieli, co mają
robić.</b></p>
<p class="odpowiedz">Proszę nie żartować.
Wiem, że zdarzało się, że niektórzy
mogli trafić do radia z rozdania politycznego, jednak to
zawsze były jednostki, nie większość. W
radiu pracują ludzie, którzy przeżyli już
różne władze i nie są funkcjonariuszami
politycznymi. Radiowca nie wychowa się żadną
ustawą, żadni politycy go nie
ukształtują. Dobry radiowiec nie będzie np.
udawał, że nagrana wcześniej rozmowa nawet z
ważnymi politykami jest audycją na żywo.</p>
<p class="pytanie"><b>Wywiad z prezesem Kaczyńskim był
nagrywany dzień przed audycją, gdzieś poza
studiem.</b></p>
<p class="odpowiedz">To nie jest prawdziwe radio.
Niektórzy mówią, że to propaganda, a ja
uważam, że tak się robić nie powinno.</p>
<p class="pytanie"><b>A te mistrzostwa Europy we Francji to ile
trwają?</b></p>
<p class="odpowiedz">Śmieje się pani. Miesiąc
trwają.</p>
<p class="pytanie"><b>Odsapnie pan.</b></p>
<p class="odpowiedz">Od polityki. Ona zawsze mnie
zajmowała. Wie pani, ja wierzę, że Polacy
wygrają, że Nawałka poprowadzi naszych do
zwycięstwa. Może choć na chwilę ta wojna
by się skończyła. I polityków, i
dziennikarzy, i wszystkich proszę o zawieszenie broni.</p><p class="wazne">Gmyz obraża. Inni jego koledzy
też. Im wolno pisać wszystko, mieć
poglądy, agitować, pogardzać? Podobnie
zachowują się politycy, których oni
wspierają</p>

